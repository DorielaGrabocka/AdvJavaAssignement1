Τα τελευταία χρόνια η αυξανόμενη ζήτηση εκμάθησης της Ελληνικής γλώσσας,
τόσο από επαναπατριζόμενους Έλληνες όσο και από αλλοδαπούς, έχει οδηγήσει
στην έκδοση αρκετών βιβλίων που σκοπό τους έχουν τη διδασκαλία της Ελληνικής
ως δεύτερης γλώσσας. Εργαζόμενος στο Δημοτικό Σχολείο της Νυκτερινής Σχολής
του Φιλολογικού Συλλόγου “ΠΑΡΝΑΣΣΟΣ”, το οποίο δέχεται κάθε χρόνο για φοίτηση
ενήλικες σπουδαστές που προέρχονται από 42 χώρες και ενδιαφέρονται για την εκμάθηση
της Γλώσσας μας, είχα την ευκαιρία να διαπιστώσω στην πράξη τις δυσκολίες και τον
τρόπο που τις αντιμετωπίζουν προσπαθώντας να καλύψουν τις επικοινωνιακές τους ανάγκες.